# فصل سوم: عدم نظارت خبرگان بر بقای شرائط و عملکرد رهبری

                            

 

اصل‏ یکصد و یازدهم قانون اساسی مقرّر کرده است: “هرگاه‏ رهبر از انجام‏ وظایف‏ قانونی‏ خود ناتوان‏ شود یا فاقد یکی‏ از شرایط مذکور در اصول‏ پنجم‏ و یکصدونهم‏ گردد، یا معلوم‏ شود از آغاز فاقد بعضی‏ از شرایط بوده‏ است‏، از مقام‏ خود برکنار خواهد شد. تشخیص‏ این‏ امر به‏ عهدۀ خبرگان‏ مذکور در اصل‏ یکصدوهشتم‏ می‌باشد. در صورت‏ فوت‏ یا کناره‌گیری‏ یا عزل‏ رهبر، خبرگان‏ موظّفند، در اسرع‏ وقت‏ نسبت‏ به‏ تعیین‏ و معرفی‏ رهبر جدید اقدام‏ نمایند.” ‎

عزل رهبر به دلیل ناتوانی از انجام وظایف قانونی، یا فاقد شدن شرائط لازم، یا فاقد بودن از آغاز، نیازمند نظارت دائمی مجلس خبرگان است. این نظارت اگرچه “نظارت بر بقای شرائط” است اما نظارت بر بقای شرائط بدون “نظارت دائمی بر عملکرد” ممکن نیست. “عملکرد” بزرگ‌ترین و مطمئن‌ترین امارۀ بقا یا زوال شرائط است. مجلس خبرگان رهبری برای انجام وظیفۀ قانونی نظارت، کمیسیونی به‌نام کمیسیون تحقیق موضوع اجرای اصل ۱۱۱ پیش‌بینی کرده است.

اطّلاعات اندکی که در خلال برخی مصاحبه‌های معاریف خبرگان به بیرون درز کرده است مشخص می‌کند که:

**یک.** مجلس خبرگان قائل به نظارت استصوابی بر عملکرد رهبری، دفتر رهبری و کلیۀ نهادهای منصوب رهبری (از قبیل شورای نگهبان، مجمع تشخیص مصلحت نظام، قوۀ قضائیه، سازمان صداوسیما، قوای مسلّح و…) بوده(شروع پانویس هاشمی رفسنجانی: خبرگان اگر اطّلاع نداشته باشند نمی‌توانند قضاوت کنند. چون کسى که از اختیارات وسیعى برخوردار است و در امور دخالت دارد و امر و نهى می‌کند، باید در عمل با آن شرایطى که گفته شد منطبق باشد، طبعاً خبرگان باید کارى را که مقدماتش واجب است انجام دهند. لذا “نظارت استصوابى” اگر یک‌جا معنا داشته باشد همین‌جا است، که اگر خبرگان مطلع شدند، رهبرى این شرایط را ندارد، می‌توانند اقدام کنند. الآن نظارت استصوابى شوراى نگهبان هم همین‌طور است که اگر کسى شرایط نمایندگى را نداشت صلاحیّت او را تأیید نمی‌کنند. لکن اختلافى که بین وزارت کشور و شوراى نگهبان است این است که وزارت کشور می‌گوید: شما فقط عدم صلاحیّت شخص را به ما اطّلاع بدهید تا ما تصمیم بگیریم. در اینجا هم نظارت استصوابی است و خبرگان باید بپذیرند که شرایط استمرار دارد. (**_مجلۀ_** **_حکومت_ _اسلامی_**، تابستان ۱۳۸۵، شمارۀ ۴۰، ص۳۸ و ۳۹). پایان پانویس) و مصوّباتی نیز دراین‌زمینه داشته است.(شروع پانویس رضا استادی: ما همین اواخر هم مصوّبه‌اى داشتیم که مجلس خبرگان بتواند در بعضى از نهادهاى زیرمجموعۀ مقام معظم رهبرى با اجازۀ خود ایشان نظارت‌هایی داشته باشد (**_مجلۀ_** **_حکومت_ _اسلامی_**، تابستان ۱۳۸۵، شمارۀ ۴۰، ص۷۰ و ۷۱). پایان پانویس)

**دو.** زمانی که مجلس خبرگان نظارت خود را بر برخی نهادهای منصوب رهبری آغاز می‌کند و مسئول آن نهاد را جهت دادنِ گزارش به مجلس خبرگان دعوت می‌کند، این مسئله با مخالفت دفتر رهبری مواجه می‌شود و مشخص می‌شود از نظر مقام رهبری نظارت بر مجموعۀ تحت امر ایشان جزء وظائف خبرگان نیست!(شروع پانویس هاشمى رفسنجانى: مجلس خبرگان فرضش بر این بود که هر چیزى که به رهبرى مربوط می‌شود را پیگیرى کند مثل مجمع تشخیص مصلحت نظام، صداوسیما، نیروهاى مسلّح و هر چه که تحت امر رهبرى است. اینها به مجلس خبرگان فراخوانده شوند و گزارش کارهاى خودشان را به خبرگان بدهند و خبرگان هم سؤال کنند و آن‌ها هم توضیح بدهند و احیاناً اگر اشکال و ایرادى هم بود، در همان جلسه مطرح شود تا همه در جریان قرار بگیرند، این به‌صورتِ قانون در آمد. اما وقتى بعضى از این نهادها دعوت شدند که در جلسۀ خبرگان حضور پیدا کنند تا گزارش عملکردهاى خودشان را بدهند، دفتر رهبرى مانع حضور آن‌ها در خبرگان شد و اظهار داشتند که رهبرى نظرشان این است که این موضوع جزء وظایف خبرگان نیست. ایشان گفته بودند: «مگر دولت از این نهادها مستثنى است؟ همه چیز زیر نظر رهبرى است. بله، اگر شک کنید به اینکه رهبرى در نصب مسؤولین درست عمل نکرده است، شما می‌توانید این کار را بکنید.» به‌خاطر اینکه نظر رهبرى تأمین بشود، فقط کار تحقیق از نهادهاى زیر نظر رهبرى انجام می‌شود. اما اینکه از آن‌ها دعوت بشود براى گزارش به خبرگان بیایند، چنین چیزى نیست. چون این قبیل مسائل می‌توانست تبعات سیاسىِ خودش را داشته باشد، لذا چنین کارى صورت نمی‌گیرد. (**_مجلۀ_** **_حکومت_ _اسلامی_**، تابستان ۱۳۸۵، شمارۀ ۴۰، ص۳۶). پایان پانویس)

**سه.** در شرف‌یابی اعضای کمیسیون تحقیق و هیئت‌رئیسۀ خبرگان، طی دوـ سه جلسه مقام رهبری تلقّی خود را از اصل ۱۱۱ به اطّلاع خبرگان می‌رسانند و تصریح می‌کنند که از اصل ۱۱۱ بیش از نظارت بر بقای شرائط اصل ۱۰۹ به‌دست نمی‌آید. ایشان با نظارت بر عملکرد خود، دفتر رهبری و نهادهای تحت امر رهبری به‌شدّت مخالفت کردند. اما این را وظیفۀ خبرگان دانستند که دربارۀ مقامات منصوب ایشان با اجازۀ ایشان تحقیق کنند تا اطمینان یابند نصب این مقامات به شرائط لازم فقاهت، عدالت و تدبیر ایشان خدشه‌ای نزده است.(شروع پانویس احمد جنتی: یکى از آن‌ها کمیسیون تحقیق بود و نامش در آن زمان هیئت تحقیق بود که من هم در آن عضویت داشتم و پنج ـ شش نفر از دوستان همچون آقاى موحدى، مهدوى کنى و… در آن عضو بودند. در آن کمیسیون راجع به همین موضوعى که شما سؤال کردید، بحث شد که چه باید کرد؟ نهادهاى زیادى زیرنظر مقام معظم رهبرى است. به‌عنوانِ مثال بررسى کنیم که تدبیر و مدیریت ایشان چگونه است؟ آیا این نهادها درست عمل می‌کنند یا نه؟ اگر درست عمل می‌کنند معلوم می‌شود که رهبرى با تدبیر است و تأییدشان کنند و اگر احیاناً خطایى بکنند تذکر بدهند و جلوى آن‌ها را بگیرند. پایان پانویس) ایشان بزرگواری فرموده به دفتر خود دستور دادند در چهارچوب یاد شده هر چه خبرگان خواستند در اختیارشان بگذارند.(شروع پانویس مرتضی مقتدائی: مجلس خبرگان براى انجام این وظیفه کمیسیونى متشکّل از ۱۵ عضو تشکیل داده که حداقل هر ماه یک مرتبه جلسه دارند تا بر اعمال، رفتار و اقدامات رهبرى اشراف کامل داشته باشند. خود مقام معظم رهبرى هم از این امر استقبال کردند و فرمودند در محدودۀ کار قانونی‌تان هرچه می‌خواهید سؤال کنید. به دفترشان هم اعلام کردند که آقایان هرچه خواستند در اختیارشان گذاشته شود و تاکنون دو جلد از مطالبى که مربوط به اقدامات رهبرى است و از صداوسیما هم پخش نشده، براى کمیسیون فرستاده شده است. به‌هرحال کمیسیون کار خود را با دقّت انجام می‌دهد و مُخبر آن هم نتایج بررسی‌ها و تحقیقاتى را که انجام شده در اجلاسیه‌هاى مجلس خبرگان به اطّلاع دیگر اعضا می‌رساند. هرچند مواردى وجود دارد که چون اعلام آن‌ها از نظر مسائل امنیتى به صلاح نیست مخفى می‌مانند و به مقتضایشان اقدام می‌شود. درنتیجه اکنون می‌توانیم به‌طور قاطع بگوییم که بحمدالله رهبرى با کمال قدرت و اقتدار وظیفۀ خودشان را انجام می‌دهند. (**_حکومت_ _اسلامی_**، پائیز ۱۳۸۵، شمارۀ ۴۱، ص۷۴) پایان پانویس)

**چهار.** امور نظامی (و ملحقات آن از قبیل انتظامی و امنیتی) از دائرۀ نظارت خبرگان مطلقاً بیرون است و به نظر مقام رهبری هیچ‌کس حق نظارت در این بخش را ندارد.(شروع پانویس احمد جنتی: درموردِ نیروهاى مسلّح فرمودند: اصلاً حرفش را نزنید، براى این که در نیروهاى مسلّح امکان اینکه کسى تحقیق و سؤال کند، نیست. نیروهاى مسلّح جاى این حرف‌ها نیست. مگر می‌شود کسى در میان نیروهاى مسلّح وارد شود و راجع به مسائلى ایجاد شبهه کند؟ دراین‌صورت فرمانده نمی‌تواند کار کند. (**_مجلۀ_** **_حکومت_ _اسلامی_**، پائیز ۱۳۸۵، شمارۀ ۴۱، ص۵۶). پایان پانویس) در دورۀ دوم، خبرگان علاوه بر امور نظامی، از نظارت در امور سیاسی هم منع شدند.(شروع پانویس نائب‌رئیس مجلس خبرگان و عضو کمیسیون تحقیق آیت‌الله ابراهیم امینی روز ۷ مهر ۱۳۷۷ در دانشگاه تهران مطالب مهمّی دراین‌زمینه مطرح کردند: “دوستان درموردِ اینکه “خبرگان درموردِ مسئلۀ نظارت بر رهبری کوتاه آمدند و خوب عمل نکردند” انتقاد نکنند، آنچه که ما انجام دادیم این بوده است که مقام محترم رهبری فرمودند: «در مسائل نظامی و سیاسی، خبرگان دخالت نکنند» و ما هم دخالت نکردیم و مسئلۀ نظارت ما خارج از مسائلِ سیاسی و نظامی بوده است.” (**_روزنامۀ_ _سلام_**، پنجشنبه ۹ مهر ۱۳۷۷). پایان پانویس) مشخص نیست که در دوره‌های سوم و چهارم این منع (نظارت خبرگان در امور سیاسی رهبری) برداشته شد یا نه.

**پنج.** نظارت خبرگان بر نهادهای تحت امر رهبری، تنها با اجازۀ خاص ایشان، و صرفاً از طریق دفتر رهبری در حدِّ اطّلاع از انتصاب‌ها و اوامر رهبری به مدیر آن نهاد مجاز است. خارج از این محدوده، از نظر مقام رهبری، خبرگان حق نظارت ندارند. خبرگان مجاز به احضار رؤسای نهادهای تحت امر رهبری و گرفتن گزارش از آن‌ها نیستند و عملکرد آن نهادها ارتباطی با بقای شرائط رهبری ندارد.(شروع پانویس سخنان هاشمی رفسنجانی و احمد جنتی، پیشین. پایان پانویس)

**شش.** خبرگان عملا نظر رهبری را پذیرفته و هیچ نظارتی بر عملکرد رهبر، دفتر رهبری و نهادهای تحت امر رهبری (به استثنای نصب مسئول اصلی هر نهاد و اوامر صادره به وی در ارتباط با بقای شرائط رهبری) ندارد. به گفته صریح رئیس مجلس خبرگان رهبری «خبرگان تحت‌الشّعاع رهبری هستند».(شروع پانویس هاشمى رفسنجانى: به‌هرحال کسانى که نظارت می‌کنند تحت‌الشّعاع رهبرى هستند، چه در زمان امام و چه درحال‌حاضر، با نظارت‌هاى دیگر تفاوت دارد. (ص۴۷) اخیراً رهبرى به خبرگان پیشنهاد کرده‌اند که علاوه‌ بر بیانیه، قطعنامه هم بدهند و خبرگان درصدد است براى اعتبار قطعنامه سازوکارى تهیه نماید. (**_مجلۀ_** **_حکومت_ _اسلامی_**، تابستان ۱۳۸۵، شمارۀ ۴۰، ص۴۹). پایان پانویس)

**هفت.** در مجموع، می‌توان به قاطعیت گفت که مجلس خبرگان در إعمال نظارت موضوع اصل ۱۱۱ اهمال کرده است. تفسیر رهبری از این اصل، حتی برخلاف نظر دبیر شورای نگهبان منصوب وی است. خبرگان می‌باید در این امر مهمّ به تشخیص خود عمل کند نه اینکه چون رهبر اجازه نداده از اعمال نظارت خودداری کند. مگر خبرگان منصوب رهبری یا تحت ولایت و نظارت وی است!؟ جالب اینجاست که رهبر، نظارت منصوبانش را بر منتخبان ملّت استصوابی می‌داند، اما نظارت خبرگان بر خود را حتی استطلاعی هم نمی‌داند، یعنی خود را ملزم به اطّلاع دادن به ایشان هم نمی‌داند. ایشان به “نظارت استصلاحی” خبرگان بر بقای شرائط رهبری قائلند، یعنی تاآنجاکه خود صلاح بدانند، و معلوم است آن مقدار صلاح می‌دانند که به زعامت‌شان آسیبی وارد نیاید.

به زبان دقیق‌تر، ایشان مجلس خبرگان را نیز تحت ولایت مطلقۀ خود حساب می‌کنند و هرجا صلاح بدانند و مصلحت تشخیص دهند به آن‌ها اطّلاعات می‌دهند، حتی در دائرۀ این مصلحت‌اندیشی هرگاه مجاز دانستند می‌توانند از تشکیل جلسۀ این مجلس نیز ممانعت کنند.[۱۰] اینکه مجلس خبرگان تسلیم این‌گونه تفاسیر مستبدّانه و خلاف قانون رهبری می‌شود، ناشی از انتخابات مهندسی شدۀ آن است که جداگانه به آن خواهم پرداخت. این مجلس تحت امر هرگز توان اجرای اصل ۱۱۱ را ندارد. کمیسیون تحقیق یک‌بار در طول تاریخ مجلس خبرگان اطّلاعیه‌ای داد[۱۱] که نسخۀ مطابق اصل خطبه‌های نمازجمعۀ سفارشی شورای سیاست‌گذاری ائمۀ جمعه است. این شیوۀ نظارت، ریشخند قانون و استهزاء نظارت است.

 

**یادداشتها:**


محمد یزدی: نظارت در طبع خودش بیان کنندۀ ماهیّت خودش هست. وقتى می‌گوییم یک دستگاه وظیفۀ نظارتى دارد، اقتضاى آن نظارت هم معلوم می‌شود، یعنى اگر خطا و اشتباهى رخ داد، ناظر باید توان اثرگذارى داشته باشد. اگر قرار باشد تنها نظارت بکند و خطاى صددرصد را ببیند ولى امکان جلوگیرى نداشته باشد، این اصلاً نظارت به حساب نمی‌آید. ازاین‌جهت باید گفت هرجا در قانون اساسى و یا حتى در قانون عادى وظیفۀ نظارت برعهدۀ فرد یا نهادى گذاشته شده معنایش “نظارت استصوابى” است و معناى استصواب این است که بگوید صواب و درست است تا کار پیش برود و یا این‌که بگوید خطا است و باید اصلاح شود. این طبیعت کلمۀ نظارت است. درموردِ نظارت مجلس خبرگان هم معنایش این است که اگر در جایى دیدند که در شرایط رهبر نقصى پیدا شده کمیسیون تحقیق باید بی‌درنگ به خبرگان اطّلاع دهند تا اگر مشکل جدّى بود فوراً اقدام کنند. البته قبل از خبرگان باید با رهبرى در میان بگذارند، ممکن است رهبرى دلیلى داشته باشد یا سندى ارائه کند که قانع‌کننده باشد. این معناى “نظارت استصوابى” است.( **_مجلۀ_** **_حکومت_ _اسلامی_**، پائیز ۱۳۸۵، شمارۀ ۴۱، ص۸۰)

احمد جنتی: منظور “نظارت استصوابی” است. در اینجا “نظارت استطلاعى” معنا نمی‌دهد و در خیلى از موارد چنین است. این شبهه‌اى بود که در قضیۀ انتخابات مجلس و مسؤولیتى که شوراى نگهبان در نظارت بر انتخابات بر عهده دارد هم مطرح بود که البته چنین شبهه‌اى در ابتدا مطرح نبود، ولى به مرور ایجاد شبهه کردند که این نظارت استطلاعى است که ما ناچار به تفسیر قانون اساسى شدیم و این تفسیر هم براساس این مبنا است که اصل اوّلى در نظارت «استصوابى بودن است» بدین معنا که اگر اشتباهى رخ داده، مرجعى براى جلوگیرى باشد و اگر صحیح بوده، تأیید کند. وگرنه صِرف اطّلاع داشتن که نتیجه‌اى ندارد. در اینجا هم همین‌گونه است اگر بنا باشد که خبرگان فقط کسب خبر کند و بررسى کند که آیا شرایط وجود دارد یا نه؟ فایده‌اى ندارد. کار شبه لغوى است که قانون اساسى برعهدۀ مجلس خبرگان گذاشته است، البته در همین اصل است که «هرگاه رهبر از انجام وظایف قانونى خود ناتوان شود یا فاقد یکى از شرایط مذکور در اصول پنجم و یکصدونهم گردد، یا معلوم شود از آغاز فاقد بعضى از شرایط بوده است، از مقام خود برکنار خواهد شد. تشخیص این امر به عهدۀ خبرگان مذکور در اصل یکصدوهشتم است.» نتیجۀ این اصل “نظارت استصوابى” است. (**_مجلۀ_** **_حکومت_ _اسلامی_**، پائیز ۱۳۸۵، شماره ۴۱، ص۵۳).

مرتضی مقتدائی: از مجموعۀ این‌ها که گفتیم استصوابى بودن این نظارت روشن می‌شود، چون اگر فقط صِرف اطّلاع باشد و اختیارى نداشته باشند با اختیارى که این اصل به خبرگان داده منافات خواهد داشت، زیرا این اصل به مجلس خبرگان اختیار و اجازه داده است که عدم صلاحیت رهبرى را به مردم اعلام کنند و این یعنى “نظارت استصوابى”. سوال: این‌طور که شما فرمودید، نظارت مجلس خبرگان عمدتاً ناظر به احراز و تداوم صلاحیت رهبرى است، آیا این مجلس بر عملکرد رهبرى هم نظارت دارد؟ جواب: شکى نیست که این نظارت، نظارت بر عملکرد هم باشد به جهت این که گفته شد در اصل یکصدویازده آمده: «اگر رهبر از ایفاى وظایف خود ناتوان شود…» تشخیص این ناتوانى، با اشراف بر عملکرد معلوم می‌شود. بنابراین خبرگان عملکرد را حتى در عزل و نصب‌ها هم در نظر می‌گیرند که آیا این عزل یا نصب ملاک صحیحى داشته یا از روى حبّ و بغض شخصى بوده است. (**_حکومت_ _اسلامی_**، پائیز ۱۳۸۵، شمارۀ ۴۱، ص۷۰).




قرار شد بررسى شود که چند نهاد و مرکز زیر نظر رهبرى است و براى هر نهاد افراد کارشناسى انتخاب شوند. به‌عنوانِ مثال اگر قرار است دربارۀ نیروهاى مسلّح بررسى شود که با تدبیر عمل می‌کنند یا نه؟ و مدیریت صحیح اعمال می‌شود یا نه؟ هیئتى از کارشناسان مسائل نظامى باشند که آن‌ها نظارت و بررسى کنند. همچنین نسبت به قوۀ قضائیه و صداوسیما و… همین‌گونه عمل شود. مدتى روى این موضوع بحث و بررسى شد. جلساتى در دفتر من در شوراى نگهبان تشکیل می‌شد و دوستان بحث می‌کردند که چه‌کار کنیم؟ با آقاى هاشمى رفسنجانى هم صحبت کردیم، ایشان هم این نظر را تأیید کردند که باید هیئت‌هاى متعددى داشته باشیم که هر یک دربارۀ یک نهاد تحقیق کند، سپس به هیئت تحقیق گزارش بدهند. هیئت تحقیق هم گزارش‌ها را به خبرگان ارائه کند و آن‌ها تصمیم بگیرند که آیا واقعاً درست عمل می‌شود یا نه؟ شرایط لازم باقى است یا نه؟ این مباحث بیش‌ترین مسائلى بود که وقت هیئت تحقیق و مجلس خبرگان را گرفت.

البته ما در زمان حضرت امام اصلاً به خود اجازه ندادیم که وارد قضیه شویم، چون شأن ایشان اجلّ از این بود که بخواهیم با ایشان در این خصوصیات صحبت کنیم و هیچ تردیدى در صفات و ویژگی‌هاى لازم در ایشان نبود و احتیاجى به تحقیق نبود. بنابراین در آن زمان قضیه را پیگیرى نکردیم. ولى پس از رحلت حضرت امام‏ (قدس‌سره) مسأله دوباره مطرح شد که چه کنیم؟ هرگاه مجلس خبرگان جلسه تشکیل می‌داد، از هیئت تحقیق سؤال می‌شد که شما چه اقدامى انجام داده‌اید؟ راجع به این قضیه بحث کردیم. نظر عدۀ زیادى از اعضاى خبرگان بر این بود که باید هیئت تحقیق در نهادهاى زیر نظر مقام معظم رهبرى تحقیق و بررسى کند که آیا درست اداره می‌شود یا نه؟ در صورت مثبت بودن مدیریت به قوۀ خود باقى است، درغیرآن‌صورت تذکر بدهند یا سؤال کنند که چرا این‌گونه است؟ نظر اکثریت بر این بود.

تااینکه موضوع را با مقام معظم رهبرى درمیان گذاشتیم. چندین جلسه صحبت شد، ایشان با این نظر موافق نبودند. بحث هم شد و صِرفِ این نبود که ما بگوییم این کار را انجام می‌دهیم و ایشان مخالفت کنند. بلکه بحث‌هاى مفصّلى شد که آیا اصولاً از قانون اساسى چنین مطلبى استفاده می‌شود یا نه؟ چون باید بدانیم که قانون اساسى چه اختیارى به ما داده و بر عهدۀ ما گذاشته است؟ آیا مفاد اصل یکصدویازدهم قانون اساسى این است که از هر نهاد و مرکزى که با رهبرى ارتباط دارد حتى دفتر رهبرى تحقیق کنیم که آیا طبق وظایف‌شان عمل می‌کنند یا نه؟ بعد هم در صورت تخلّف آن را به حساب رهبرى بگذاریم؟

ایشان خیلى مستدلّ و منطقى و مستند و طىّ یک بحث نسبتاً طولانى فرمودند که اصل یکصدویازدهم این را نمی‌گوید. بلکه این اصل در این مقام است که شرایطى که در اصل یکصدونهم براى رهبرى آمده وظیفۀ خبرگان است که بررسى کنند که آیا وجود دارد یا نه؟ پس شما باید عملکردها را بررسى کنید. عملکرد ما با عملکرد این تشکیلات فرق می‌کند، به‌عنوانِ مثال رئیس قوۀ قضائیه را نصب می‌کنم و یا رئیس صداوسیما را نصب می‌کنم. این انتصاب‌ها را بررسى کنید که آیا به عدالت من خدشه‌اى وارد می‌کند یا نه؟ پس اگر خدشه وارد کند، در آن حرفى نیست و شرط از بین رفته، اگر به تدبیر و مدیریت من ضربه می‌زند، معلوم می‌شود که من تدبیر ندارم و این کار من خلاف تدبیر و مدیریت است، دراین‌صورت شما می‌توانید اقدام کنید.

اما قوۀ قضاییه قضات زیادى دارد، تشکیلات دارد، کارمندانى دارد که در سراسر کشور فعالیت دارند، اگر کسى در بخشى اقدام خلافى کرد، مسؤولیتش با رهبرى نیست. درموردِ نیروهاى مسلّح فرمودند: اصلاً حرفش را نزنید، براى اینکه در نیروهاى مسلّح امکان اینکه کسى تحقیق و سؤال کند، نیست. نیروهاى مسلّح جاى این حرف‌ها نیست. مگر می‌شود کسى در میان نیروهاى مسلّح وارد شود و راجع به مسائلى ایجاد شبهه کند؟ دراین‌صورت فرمانده نمی‌تواند کار کند. به‌هرحال طى دو ـ سه جلسه‌اى که با ایشان داشتیم و بحث‌هاى زیادى شد، با این موضوع مخالفت کردند.

البته نظر برخى دوستان در هیئت تحقیق این بود که ما حق داریم بر دستگاه‌هاى زیر نظر رهبرى نظارت کنیم، استدلال می‌کردند و دلایل خود را می‌گفتند. ولى نتیجه این شد که مقام معظم رهبرى فرمودند: اگر بنا بر بررسى و سؤال و اقدامى است، با دفتر من در ارتباط باشید و از دفتر سؤال کنید، ببینید من دربارۀ این تشکیلات چه کرده‌ام. دربارۀ مراکزى که زیر نظر من است، چگونه عمل کرده‌ام. از اقدامات من سؤال کنید، آن‌ها به شما پاسخ می‌دهند، چون من به آن‌ها دستور می‌دهم که شما هر سؤالى داشتید، اطّلاعات را در اختیار شما قرار دهند. آن‌وقت اگر دیدید کارهایى که انجام داده‌ام به یکى از شرایط لازم در رهبرى خدشه وارد می‌کند، جاى این است که اقدام بکنید، درغیرآن‌صورت ربطى به رهبرى ندارد.

به‌هرحال بحث در اینجا تمام شد و همه هم قبول کردند. ما هم گزارش را به مجلس خبرگان ارائه کردیم و آن‌ها هم پذیرفتند، حال ممکن است بعضى از خبرگان نظر دیگرى داشتند، اما در مجموع خبرگان این نظر را پذیرفت. (**_مجلۀ_** **_حکومت_ _اسلامی_**، پائیز ۱۳۸۵، شمارۀ ۴۱، ص۵۵ تا ۵۷).








بسم ‌الله الرحمن الرحیم

نظر به اینکه وظیفۀ کمیسیون تحقیق مجلس خبرگان رهبرى بررسى دربارۀ اصل ۱۱۱ قانون اساسى است این کمیسیون در هر ماه یک جلسه و در مواقع لزوم جلسات متعدد فوق‌العاده تشکیل می‌دهد و به وظیفۀ تحقیق در پیرامون تداوم شرائط و اوصاف مربوط به مقام رهبرى بحث و بررسى مى‏نماید اینک قرار شد با موافقت هیئت محترم رئیسه خلاصه‏اى از نتایج جلسات ویژۀ اخیر دررابطه‌با تدبیر و مدیریت مقام معظم رهبرى خدمت سروران معظم و خبرگان محترم ملت تقدیم گردد.

در بررسی‌هاى این کمیسیون در هیچ‌کدام از اوصاف و شرایط مذکور در اصل پنجم و یکصد و دهم قانون اساسى در این مدت بیست سال و اندى در وجود رهبر عزیزمان نه تنها کم و کاستى مشاهده نشد بلکه هر مقدار زماناً جلوتر مى‏رویم صفات لازم مزبور درخشان‏تر مخصوصاً درایت و مدیریت در حدِّ اعلا در ایشان متجلّى مى‏شود و بی‌اختیار آیۀ شریفۀ الله اعلم حیث یجعل رسالته در ذهن انسان تداعى مى‏نماید چون هدف گزارش عملکرد و بحث از مدیریت بیست سالۀ مقام رهبرى فعلاً مطرح نیست فقط به علت حسّاس بودن مقطع ده ماهۀ اخیر و حوادث بعد از انتخابات دهمین دورۀ ریاست‌جمهورى توضیحى در این قسمت معروض مى‏گردد.

در شرایطى که طبق مستندات معتبر و واضح و اعترافاتی که شمّه‏اى از آن در سیماى جمهورى اسلامى ایران و در رسانه‏هاى خارجى منتشر شد، حقیقتِ جریان، توطئۀ براندازى بود که توسط بیگانگان و مزدوران داخلى آن‌ها طراحى شده بود از سرویس‌هاى جاسوسى موساد رژیم صهیونیستى و سازمان سیاسى آمریکا گرفته تا سفارتخانۀ پیر استعمار دولت انگلیس از منافقین محارب و سلطنت‌طلب‏ها گرفته تا آنان‌که از بیت‌العدل دستور می‌گرفتند با استفاده از بسترسازى فریب‌خوردگان و فتنه‌گران و آشوب‌طلبان داخلى که با ایجاد بلوا و آتش‌سوزى و آشوب در روزهاى قدس و ۱۳ آبان و ۱۶ آذر با شعارهاى انحرافى که حکایت از حذف اسلامیّت و جمهوریّت و اهانت به مقام والاى امام عظیم‏الشأن قدس‌سره و مقام شامخ ولایت مى‏نمود و بالاخره وقاحت را به‌جایى رساندند که به قرآن مجید و عاشوراى حسینى و عزاداران سیدالشهداu هتاکى کردند و مصدوم نمودند و سائر فجایعى که برادران بزرگوار مستحضرید.

لازم به یادآورى است اولین برنامۀ معارضین، القاء تقلّب در انتخابات و دومین مرحله، طرح ابطال انتخابات بود و درنتیجه نادیده گرفتن قانون‏مندى، ایجاد تفرقه و تشتّت در بین آحاد ملت، ایجاد التهاب در کشور و پایمال کردن خون مقدس شهدا است که استقلال و آزادى و جمهورى اسلامى براى کشورمان به ارمغان آورده بود.

با تفضّلات الهى و مدیریت عالى و درایت رهبر معظم انقلاب در وهلۀ اول و بصیرت علماِ متعهد به انقلاب و مردم ولایتمدار در وهلۀ بعدى همۀ این توطئه‏ها خنثى گردید و با راه‌پیمایىِ عظیم و پرشور ملت سلحشور ایران در هشتم و نهم دی‌ماه و محکوم نمودن این هتاکی‌ها و قداست‌شکنى‏ها نقشۀ شوم دشمنان اسلام و ولایت و مقدّسات اسلامى نقش‌برآب شد.

مقام معظم رهبرى با آن ذکاوت و تیزهوشى که دارند در اول فروردین ۸۸ در سخنرانى مشهد مقدس درموردِ احتمال وجود توطئه‏ها و القاء شبهات در انتخابات هشدار دادند. سپس در آستانۀ انتخابات از روشنگری‌ها و هدایت‏هاى بصیرت‏آمیز، به‌طور مرتب مردم را برخوردار مى‏فرمودند مخصوصاً روى جمهوریت و اسلامیّت نظام با بیانات مختلف تأکید داشتند و بعد از انتخابات و مسائل اردوکشی‌هاى خیابانى که عمدتاً در تهران و تا حدّى در بعضى شهرستان‌ها پیش آمد. علاوه بر ایراد خطبه‏ها و سخنرانی‌هاى حکیمانۀ عمومى، بعضى از کاندیداها و اعضاء اصلى ستادهاى آنان را در جلسات خصوصى کراراً خواسته و نصایح لازم مخصوصاً اصل قانونمندى را گوشزد فرمودند و ضرورت توبه و برگشتن به آغوش ملت را یادآور شدند.

گاهى با یادآورى بصیرت عمّار و ضرورت دشمن‏شناسى و در کمین بودن دشمنان قَسَم‌خوردۀ اسلام و لزوم مقابله با آنان به درایت مردم مى‏افزودند. از مظاهر منادىِ وحدت بودنِ ایشان همین بس که مى‏فرمود باید جلب حداکثرى و دفع حداقلى محقّق شود گاهى از فتنه‏هایی که به وسیلۀ بنی‌صدر و خارجی‌ها در زمان حضرت امام رضوان‌الله‌تعالی‌علیه پیش آمد سخن به میان مى‏آورد.

از مسجد ضرار و سوءاستفاده از عناوین مذهبى را یادآورى مى‏فرمودند و به‌طور خلاصه در برخورد با فتنه و تبیین حقایق و ترمیم مسائل تلاش وافر مبذول می‌داشت و در ایجاد آرامش و برقرارى وحدت در بین آحاد ملت و رعایت احترام مسئولین عالى کشور و انسجام و همدلى بین قواى سه‌گانه و پیشرفت مادّى و معنوى کشور تأکید فراوان داشته و دارند تااینکه بحمدالله تعالى با این تدابیر خردمندانه در حدِّ زیادى فتنه‏ها خاموش گردید این‌که عرض شد تا حدِّ زیادى براى اینکه طبق اخبار موثّق هنوز اطاق فکرى در خارج کشور با عضویّت چند نفر که مشکل اعتقادى دارند، برقرار مى‏شود و همچنین در برنامه‏هاى اینترنتى مشاهده مى‏شود که به داخل کشور مشغول القائات مطالب شیطانى و تداوم دادن خط توطئه برعلیه نظام مقدس جمهورى اسلامى هستند و آب به آسیاب دشمن مى‏ریزند.

ولى آنچه جاى خوشحالى است داشتن بصیرت و روحیۀ ولایتمدارى و اطاعت محض از رهنمودهاى مقام شامخ ولایت در اکثریت قریب‌به‌اتفاق ملت است و خوشبختانه افراد منحرف تعداد بسیار قلیل است و شاهد زندۀ این معنى راه‌پیمایى بسیار گسترده و بی‌سابقۀ ۲۲ بهمن در سراسر کشور بود که ملت با حماسۀ بی‌نظیر خود و شعارهاى ولایتمدارانه، دنیا را مبهوت و دشمنان را دچار سردرگمى نمود فلذا جاى بسى تقدیر و سپاسگزارى است مقام معظم رهبرى علاوه بر پیام تشکرى که صادر فرمودند در دیدار جمعى از مردم آذربایجان به مناسبت سالروز قیام ۲۹ بهمن تبریز تفصیلاً از هوشیارى و حضور در صحنۀ ملت ایران قدردانى فرمودند ضمناً هشدارى به سردمداران استکبار دادند فرمودند: جمهورى اسلامى ایران از موضع خود که سخن دل ملت‏ها و بسیارى از دولت‌ها است کوتاه نخواهد آمد اما به‌هیچ‌وجه از این مخالفت‌ها و تهدیدها نیز نمى‏هراسیم و با صراحت اعلام می‌کنیم ما با استکبار و نظام سلطه و تسلّط چند کشور به جهان مخالفیم و با آن مبارزه می‌کنیم و نخواهیم گذاشت این چند دولت با سرنوشت دنیا بازى کنند.

در خاتمه از خداوند متعال دوام سایۀ پر برکت رهبر حکیم و دیدِبان شجاع فرزانه بر سر میهن عزیز ایران بلکه جهان اسلام و سربلندى ملت قهرمان و آگاه ایران و تمام مسلمین جهان مورد مسئلت است.

والسلام علیکم و رحمه‏الله و برکاته

پایگاه اطلاع‌رسانی مجلس خبرگان رهبری.k

 

                            

                        