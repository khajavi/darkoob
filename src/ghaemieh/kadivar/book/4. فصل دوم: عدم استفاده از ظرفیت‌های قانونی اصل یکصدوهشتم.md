# فصل دوم: عدم استفاده از ظرفیت‌های قانونی اصل یکصدوهشتم

                            

براساس اصل‏ یکصدوهشتم قانون اساسی، “قانون‏ مربوط به‏ تعداد و شرایط خبرگان‏، کیفیت‏ انتخاب‏ آن‌ها و آیین‏‌نامۀ‏ داخلی‏ جلسات‏ آنان …‏ و تصویب‏ سایر مقرّرات‏ مربوط به‏ وظایف‏ خبرگان‏ در صلاحیت‏ خود آنان‏ است‏.” تأمّل در این اصل قانون اساسی نشان می‌دهد: **اولاً**، قانون اساسی غیر از مجلس شورای اسلامی، در حوزۀ وظایف و امور مربوط به خبرگان، مجلس خبرگان را به‌عنوانِ قانونگذار به رسمیّت شناخته است. **ثانیاً**، در حوزۀ یاد شده، مجلس خبرگان هم مقنّن و هم مجری است. **ثالثاً**، قوانین مصوّب خبرگان نیازی به تصویب رهبر و نظارت شورای نگهبان منصوب وی را ندارد، حال آن‌که قانون مصوّب شورای نگهبان در همین زمینه در دور اول نیازمند تصویب رهبر بوده است. **رابعا**ً، مجلس خبرگان رهبری تنها نهاد قانونی مستقل از رهبری است. مجلس خبرگان در عمل به این اصل چند نقیصۀ جدّی دارد. در زمان آقای خامنه‌ای چند تغییر معنی‌دار در راستای نفی استقلال مجلس خبرگان انجام شده است:

**اول. دورِ باطل در مرجع تشخیص صلاحیت نامزدهای خبرگان**

در هشتمین اجلاسیۀ سالیانۀ دورۀ اول خبرگان در تاریخ‌های ۲۴ و ۲۵ تیر ۱۳۶۹ مادۀ دوم «قانون انتخابات مجلس خبرگان رهبری و آیین‌نامۀ داخلی آن مربوط به اصول ۵، ۱۰۷ و ۱۰۸ قانون اساسی جمهوری اسلامی ایران» (مصوّب ۱۳۵۹ و تغییرات ۱۳۶۱ شورای نگهبان) تغییر یافت. مفاد ماده در دورۀ آیت‌الله خمینی: “خبرگان منتخب مردم باید دارای شرائط زیر باشند:… ب: آشنایی کامل به مبانیِ اجتهاد با سابقۀ تحصیل در حوزه‌های علمیۀ بزرگ در حدی که بتوانند افراد صالح برای مرجعیت و رهبری را تشخیص دهند. تبصرۀ ۱: تشخیص واجد بودن شرائط، با گواهی سه نفر از استادان معروف درس خارج حوزه‌های علمیه می‌باشد. تبصرۀ ۲: کسانی که رهبر صریحاً و یا ضمناً اجتهاد آنان را تأیید کرده است و کسانی که در مجامع علمی و یا نزد علمای بلَد خویش شهرت به اجتهاد دارند نیازمند به ارائۀ گواهی مذکور نمی‌باشند.”

در زمان آقای خامنه‌ای مصوّبۀ فوق این‌گونه تغییر یافت: «مادۀ ۳: خبرگان منتخب مردم باید دارای شرائط زیر باشند: ب: اجتهاد در حدّی که قدرت استنباط بعضی مسائل فقهی را داشته باشند و بتوانند ولی فقیه واجدِ شرائط رهبری را تشخیص دهند. تبصرۀ ۱: مرجع تشخیص دارا بودنِ شرائط فوق، فقهای شورای نگهبان قانون اساسی می‌باشند. تبصرۀ ۲: کسانی که رهبر معظم انقلاب صریحاً یا ضمناً اجتهاد آن‌ها را تأیید کرده باشد، از نظر علمی نیاز به تشخیص فقهای شورای نگهبان نخواهند داشت.»

اجتهادِ خبرگانِ دورِ اول با گواهیِ سه نفر از اساتید معروف درس خارج، شهرت در مجامع علمی و نزد علمای بلاد احراز می‌شد. اجلاسیۀ هشتم دورۀ اول خبرگان پس از وفات آیت‌الله خمینی، فقهای شورای نگهبان را مرجع تشخیص شرائط داوطلبان مجلس خبرگان قرار داد. در بین خبرگان دورِ اول از نمایندگان سلیقه‌های مختلف سیاسی نشانی بود. اما در اثر تغییر یاد شده و با تنگ‌نظری شورای نگهبان در دوره‌های بعدی خبرگان، مجلسی یک‌دست و تک‌صدایی را نتیجه داد. اکثریت قریب‌به‌اتفاق پذیرفته‌شدگان از یک سلیقۀ خاص بودند. انتخابات دوره‌های دوم تا چهارم مجلس خبرگان سردترین انتخابات تاریخ جمهوری اسلامی ایران بوده است و مشارکت مردمی در آن در پائین‌ترین سطح قرار داشته است. فقهای شورای نگهبان منصوب رهبرند. منصوبین رهبر نمی‌توانند مرجع تشخیص صلاحیت خبرگانی باشند که انتخاب، نظارت و عزل رهبر را به عهده دارند. «دورِ باطل» دراین‌زمینه کاملا مشخص است.

آنچه گفته شد تنها تخلفات رهبری یا خبرگان، در زمینۀ تغییر مرجع احراز صلاحیت اجتهاد متجزّی بود، اشکال عمومیِ نظارت استصوابی به کلیۀ انتخابات، به انتخاباتِ خبرگان به طریق اَولی وارد است و دراین‌زمینه منصوبان رهبری در شورای نگهبان، مجلس”خبرگان منصوب” تشکیل داده‌اند که حضرات آقایان سالی دو روز جمع می‌شوند و در فضائل و مناقب حضرت رهبری داد سخن می‌دهند. آقای خامنه‌ای استقلال مجلس خبرگان رهبری را مخدوش کرده است. از مجلس خبرگان تحت امر نمی‌توان و نباید انتظار انجام وظایف قانونی داشت.

**دوم. منصوبان رهبر ناظران عملکرد وی**

تبصرۀ ۲ مادۀ اول هیئت تحقیق موضوع اصل ۱۱۱ قانون اساسی مصوّب دورۀ اول خبرگان چنین بود: «افراد هیئت باید فراغت کافى را براى انجام وظایف محوّله داشته باشند و شاغل سِمَت‌هاى اجرایى و قضایى از جانب مقام رهبرى و نیز از بستگان نزدیک رهبرى نباشند.» در نخستین اجلاس خبرگان در زمان زمامداری آقای خامنه‌ای، تبصرۀ فوق این‌گونه تغییر یافت: «به منظورِ اِعمال نظارت‌هاى فوق و به موجب آیین‌نامۀ داخلى مجلس خبرگان، کمیسیونى با عنوان “کمیسیون تحقیق” تشکیل شده که اعضاى آن مرکّب از یازده نفر عضو اصلى و چهار نفر علی‌البدل براى مدت دو سال با امکان انتخاب مجدّد انتخاب می‌گردند. اعضاى کمیسیون تحقیق باید فراغت کافى براى انجام وظایف محوّله داشته باشند و از بستگان نزدیک سَبَبى و نَسَبى رهبر نباشند».(شروع پانویس **_آیین‏نامۀ داخلى مجلس خبرگان_**، مادۀ ۳۱ و تبصره‌های ۱ و ۲ آن. پایان پانویس)

شرط مهمّ منصوب رهبر نبودن از عضویت کمیسیون تحقیق حذف شد. شرط منسوب رهبری نبودن نیز به منسوب نزدیک (اقربای درجه اول) تنزّل یافت. براین‌اساس اقربای غیر‌درجه اول و منصوبین مقام رهبری امکان عضویت در این کمیسیون را یافتند. بعد از اصلاح این تبصره کلیۀ اعضای کمیسیون تحقیق از منصوبین مقام رهبری در سِمَت‌های مختلف قضائی، شورای نگهبان، امامت جمعه، نمایندۀ ولی فقیه در ارگان‌های مختلف هستند و هیچ‌یک در معاش و شغل مستقل از رهبر نیستند.(شروع پانویس کمیسیون تحقیق، موضوع اصل یکصد و یازده قانون اساسى «مادۀ ۳۱ به منظور اجراى اصل یکصدویازدهم قانون اساسى جمهورى اسلامى ایران، کمیسیونى مرکّب از یازده نفر عضو اصلى و چهار نفر عضو علی‌البدل براى مدت ۲ سال انتخاب می‌گردند». منتخبین کمیسیون تحقیق در این اجلاسیه (اول و دوم اسفند ۱۳۸۵، نخستین اجلاسیۀ چهارمین دورۀ مجلس خبرگان) عبارتند از: حضرات آقایان سیدمحمود هاشمى شاهرودى (عضو فقهای شورای نگهبان، رئیس‌سابق قوۀ قضائیه)، محمد یزدى (عضو فقهای شورای نگهبان، رئیس سابق قوۀ قضائیه)، محمدعلى موحدى کرمانى (نمایندۀ سابق ولىّ‏فقیه در سپاه پاسداران)، احمد جنتى (عضو فقهای شورای نگهبان)، ابوالقاسم خزعلى (رئیس بنیاد الغدیر، عضو سابق فقهای شورای نگهبان)، سیداحمد خاتمى (امام‌جمعۀ موقت تهران، عضو شوراى عالى مجمع جهانى اهل‌بیت‏)، مرتضى مقتدایى (مدیر مرکزِ مدیریتِ حوزۀ علمیۀ قم، دادستان اسبق کل کشور)، عبدالنبى نمازى (امام‌جمعۀ کاشان، قاضی شرع سابق دادگاه‌های انقلاب)، محسن مجتهد شبسترى (امام‌جمعۀ تبریز)، محی‌الدین حائرى شیرازى (استاد اخلاق دولت، امام‌جمعۀ سابق شیراز)، سیدهاشم حسینى بوشهرى (امام‌جمعۀ موقت قم، مدیر سابق مرکز مدیریت حوزۀ علمیۀ قم). همچنین حضرات آقایان سیدمحمدعلى موسوى جزایرى (امام‌جمعۀ اهواز)، سیدابراهیم رئیسى (معاون اول قوۀ قضائیه، رئیس سابق بازرسی کل کشور)، غلامعلى نعیم‌آبادى (امام‌جمعۀ بندرعباس)، ابوالقاسم وافى (تولیت مسجد جمکران، مشاور رئیس قوۀ قضائیه در امور ائمۀ جمعه) به‌عنوانِ اعضاى علی‌البدل این کمیسیون برگزیده شدند. (**_مجلۀ_** **_حکومت_ _اسلامی_**، شمارۀ ۴۴، تابستان ۸۶، ص۲۱۱ و ۲۱۲). مشاغل آقایان در پرانتز از پایگاه مجلس خبرگان استخراج شده است. راستی کدام‌یک از اعضای محترم کمیسیون تحقیق منصوب مقام رهبری نیستند!؟ پایان پانویس) به لحاظ حقوقی افراد غیر‌مستقل از رهبری صلاحیت نظارت بر وی را ندارند. به لحاظ فقهی نیز منصوبان فرد ولو متّصف به ملکۀ عدالت باشند، در موضع تهمت بوده نمی‌توانند ناظران منصفی باشند.

**سوم. انحصار انتخاب رهبر به فقها، مگر قرار است مرجع تقلید انتخاب شود!؟**

مجلس خبرگان رهبری می‌باید با صفات و شرائط لازم رهبری تناظر و سنخیّت داشته باشد. همچنان‌که شورای نگهبان قانون اساسی از دو قسم اعضای فقیه و اعضای حقوق‌دان برای احراز عدم مغایرت با شرع و سازگاری با قانون اساسی تشکیل شده است، هکذا مجلس خبرگان رهبری نیز می‌باید از دو قسم اعضای مجتهد برای احراز شرط اجتهاد در رهبری و اعضای خبره در علوم اجتماعی و انسانی (سیاست، حقوق، اقتصاد، مدیریت، جامعه‌شناسی و…) برای احراز شرط بینش سیاسی و مدیریت و ارزیابی تدبیر رهبر تشکیل شود.

مجلس خبرگان عهده‌دار انتخاب رهبرِ مدیر و مدبّر و نظارت بر عملکرد وی است، اگر قرار بود مجلس خبرگان مرجع تقلید جامع‌الشّرائط انتخاب کند شرط اجتهاد برای تمامی اعضای خبرگان موجّه بود، اما در انتخاب و نظارت بر رهبری که مهم‌ترین شرط آن تدبیر جامعه براساس تعالیم دین است، دو تخصّص در مجلس خبرگان لازم است: یکی فقاهت، دیگری علوم اجتماعی. مجلس برآمده از فقها و مجتهدان، تنها در انتخاب و نظارت در شرط اول خبره است. از این مجلس نظارت بر حُسن انجام وظایف رهبری ساخته نیست، آن‌چنان‌که دراین‌زمینه نیز بسیار ضعیف عمل کرده‌اند. بر خبرگان لازم است برای رفع این نقیصۀ بنیادی در انجام سه وظیفۀ اصلی تعیین و نظارت و عزل رهبری شرط الزامی اجتهاد متجزّی را از عضویت خبرگان برداشته به صاحب‌نظران رشته‌های مختلف علوم اجتماعی اجازۀ ورود به این مجلس عالی دهند. گفتنی است هیچ منع شرعی و قانونی برای عضویتِ بانوان در مجلس خبرگان رهبری هم در دست نیست.

چهارم. موقت بودن دوران زمامداری و ادواری بودن رهبری

در قانون اساسی نه تنها هیچ دلیلی برای مادام‌العمر بودن رهبری پیش‌بینی نشده، بلکه نفی مؤکّد استبداد و خودکامگی در مقدمۀ قانون اساسی و اصول دوم و سوم و تأکید بر حق حاکمیّت ملّی در اصول ششم و پنجاه‌وششم، این اجازه را به خبرگان می‌دهد که با توقیت دوران زمامداری مثلا به ده سال (قابل تمدید به یک دوره) راه را بر هر نوع استبداد و مردابی شدنِ قدرت سیاسی ببندند. مبنا قرار گرفتن همه‌پرسی و رفراندوم و انتخابات در ادارۀ کشور دلالت بر تلاش برای جلوگیری از حاکمیّت استبداد است. با توجه به اصل حقوقیِ «توجه به موضوع و هدف» قانون یا سند در تفسیر متون حقوقی تردیدی در ضرورت محدویتِ زمانیِ رهبری نمی‌ماند.

به‌علاوه کلیۀ سِمَت‌های انتخابی قانون اساسی مدت‌دار است: ریاست‌جمهوری چهار سال قابلِ‌تمدید، یک دوره متصل، نمایندگی مجلس شورای اسلامی و شورای شهر چهار سال. مدت عضویت در شورای نگهبان شش سال است. دیگر سمت‌های انتصابی قانون اساسی بااین‌که مدت نداشته در احکام رهبری همگی مدت‌دار شده است: ریاست قوۀ قضائیه، فرماندۀ کل سپاه پاسداران انقلاب اسلامی، ریاست سازمان صداوسیما، هر یک پنج سال با یک‌بار تمدید حداکثر ده سال؛ عضویت در مجمع تشخیص مصلحت نظام به مدت پنج سال. مجلس خبرگان دوران عضویت خود را هشت سال قرار داده است. اکنون پرسیدنی است وقتی کلیۀ سِمَت‌های قانونی موقت هستند، به چه دلیل سِمَت رهبری با اختیارات گسترده‌اش مادام‌العمر باشد!؟

رئیس مجلس خبرگان بر اینکه تقنین دراین‌باره از موارد اعمال اصل ۱۰۸ قانون اساسی است و هیچ منع شرعی و قانونی ندارد، تصریح دارد.(شروع پانویس هاشمی رفسنجانى: در قانون اساسى هیچ منعى براى زمان‌دار کردن رهبرى وجود ندارد و نامحدود کردن رهبرى با تصمیم و رأى خبرگان بوده است. سوال: آیا محدود کردن زمان رهبرى جزو اختیارات خبرگان است که بتواند تصمیم‌گیرى بکند؟ هاشمى رفسنجانى: فکر می‌کنم چنین کارى را می‌تواند انجام بدهد. در همان قانون‌هایى که می‌گذارند می‌تواند چنین کارى انجام بدهد. (**_مجلۀ_** **_حکومت_ _اسلامی_**، تابستان ۱۳۸۵، شمارۀ ۴۰، صفحۀ ۴۱ و ۴۲). پایان پانویس) دبیر شورای نگهبان نیز در برخی شقوقِ مسئله نظری مساعد دارد.(شروع پانویس احمد جنتی: طبق مبناى انتخاب، که حقّ هم همین است، دو صورت دارد: یکى آن که یک نفر را پس از تحقیق و بررسى به‌خاطرِ داشتن ویژگی‌هایى از دیگران برتر می‌دانند و براى او نسبت به بقیه ارجحیّت قائلند و او را انتخاب می‌کنند، دراین‌صورت نباید محدودش کنند. براى اینکه براساس ضوابط او را ارجح تشخیص دادند. به‌عنوانِ مثال آیا پس از گذشت پنج سال هم ارجحیّت باقى است یا نه؟ آیا شرایط یک‌مرتبه از بین می‌رود؟ یا اگر شخصِ دیگرى برتر از او پیدا شد چه کنند؟ در این فرض ممکن است دیگرى انتخاب شود. ولى اگر شرایط به قوّت خود باقى است، نمی‌توان کارى کرد و غیر ارجح را به‌جاى شخص ارجح قرار داد. فقط در یک صورت قابلِ‌تصوّر است و آن صورتى است که چند فقیه داراى شرایط رهبرى مساوى باشند و هیچ‌کدام بر دیگرى مزیّتى نداشته باشند. در این فرض چون به همۀ آنان نمی‌توان رأى داد و باید یک نفر را از میان آن‌ها انتخاب کرد، به نظر من در اینجا اشکالى ندارد که مدت رهبرى محدود شود. البته تابه‌حال چنین موردى اتفاق نیفتاده است. (**_مجلۀ_** **_حکومت‌اسلامی_**، پائیز ۱۳۸۵، شمارۀ ۴۱، صفحۀ ۶۲). پایان پانویس) ظاهراً تنها مانع ادواری شدنِ رهبری و توقیت آن به ده‌سال قابلِ‌یک‌بار تمدید، خودِ مقام رهبری است که حاضر به ترکِ قدرت نیست.

گفتنی است جناب آقای خامنه‌ای در پنج قرن اخیرِ تاریخ ایران به لحاظ طول زمامداری در میان ۳۳ زمامدار در ردیف دهم و در حال رقابت با شاه‌اسماعیل اول (۸۸۰-۹۰۲) هستند (پس از شاه‌طهماسب، ناصرالدین‌شاه، شاه‌عباس، محمدرضاشاه پهلوی، فتحعلی‌شاه، شاه‌سلطان‌حسین، شاه‌سلیمان، شاه‌عباس دوم). میانگین طول زمامداری در پنج قرن اخیر یعنی در دوران حکومت‌های ملّی و از آغاز صفویّه ۶/۱۴ سال است. یعنی ایشان فعلا هفت سال بیش از میانگین حکومت زمامداران پنج قرن اخیر ایران حکومت کرده‌اند.

ایشان در دو قرن اخیر در میان ۱۰ زمامدار پس از ناصرالدین‌شاه قاجار (۱۲۲۷-۱۲۷۵)، محمدرضاشاه پهلوی (۱۳۲۰-۱۳۵۷) و فتحعلی‌شاه قاجار (۱۱۷۶-۱۲۱۳) در مقام چهارم هستند. میانگین طول دوران زمامداری در دو قرن اخیر ۲۱ سال است و ایشان از سال جاری بیش از میانگین حکومت دو قرن اخیر زمامداران ایران حکومت می‌کنند.

اما در سدۀ اخیر آقای خامنه‌ای در میان ۷ زمامدار ایران به لحاظ طول سنوات حکومت نفر دوم هستند. تنها رقیب قَدَر ایشان محمدرضاشاه پهلوی است و ایشان در قرن حاضر همۀ زمامداران ایران به استثنای شاهِ یاد شده را، پشت سر گذاشته‌اند (به ‌ترتیب طول زمامداری: احمدشاه، رضاشاه، مظفرالدین‌شاه، مرحوم آیت‌الله خمینی، و محمدعلی‌شاه). میانگین طول زمامداری در سدۀ اخیر ۵/۱۵ بوده است. و از زمان استقرار مشروطه تا آغاز حکومت آقای خامنه‌ای میانگین زمامداری ۸/۱۳ سال است. به‌هرحال آقای خامنه‌ای در سدۀ اخیر تا زمان حاضر بیش از هشت سال از میانگین زمامداری بیشتر حکومت کرده است.

 

**یادداشتها:**





                            

                        