# تعجب از سکوت هاشمی در برابر کدیور

                            

آیت‌الله بوشهری با ابراز تعجب از سکوت رئیس مجمع تشخیص در برابر شبهات مطرح شده از سوی محسن کدیور، گفت: آقای هاشمی به‌عنوانِ رئیس مجلس خبرگان باید در اولین فرصت پاسخ ادعاهای کدیور را بدهد.

آیت‌الله سیدهاشم حسینی بوشهری، عضو مجلس خبرگان رهبری در گفت‌وگو با شبکۀ ایران با اشاره به سکوت آقای هاشمی رفسنجانی در برابر شبهه‌افکنی‌های محسن کدیور دربارۀ ولایت فقیه و رهبری انقلاب اسلامی، گفت: ‌با توجه به اینکه متن نامه خطاب به رئیس مجلس خبرگان بوده است، آقای هاشمی باید پاسخ این نامه را می‌داد.

وی با ابراز تعجب از اینکه آقای هاشمی تاکنون پاسخ نامه را نداده است، تصریح کرد: متنی که کدیور تنظیم کرده بود کلّیت نظام را زیر سوال برده است، نظامی که مجلس خبرگان باید با جدّیت حافظ آن باشد.

آیت‌الله بوشهری تأکید کرد: آقای هاشمی باید در اولین فرصت به‌عنوانِ رئیس مجلس خبرگان پاسخ مستدلّی به نامۀ کدیور بدهد و اجازۀ ورودِ دیگر مخالفان نظام را به این عرصه ندهد.

محسن کدیور، از فعالان مطرح جریان فتنه که به غرب پناهنده شده، اواخر تیرماه گذشته، نامۀ سرگشاده‎ای را خطاب به آقای هاشمی رفسنجانی، رئیس مجمع تشخیص منتشر کرد.

این نامۀ ۳۳۰۰۰ کلمه‎ای مجموعه‎ای از ادعا‎ها و شبهه‎افکنی‌‎ها دربارۀ ولایت فقیه و رهبری جمهوری اسلامی در دو دهۀ اخیر بود.

از آنجایی که آقای هاشمی بر کرسی ریاست مجلس خبرگان هم تکیه زده است، ناظران سیاسی منتظر بودند که وی دست به قلم شده و با توجه به وظیفۀ خود دراین‌باره، پاسخ ادعاهای کدیور را بدهد.

اما آقای هاشمی ترجیح داد که همچنان سکوت کند. در نتیجۀ این رویکردِ رئیس مجلس خبرگان بود که مهدی کروبی، یکی از سران فتنه هم، پای نامه‌ای اتهام‌آمیز همانند نامۀ کدیور را امضا کرد و آن را برای آقای هاشمی فرستاد.

این نامه که در شهریورماه امسال و چند روز پیش از برگزاری اجلاس خبرگان نوشته شده، تاکنون جوابی از سوی آقای هاشمی نداشته است.

سکوت آقای هاشمی رفسنجانی در قبال این شبهه‌افکنی‌ها و اتهامات، وی را در معرض انتقادات جدیدی قرار داده است. (شروع پانویس شبکۀ ایران (وابسته به **_روزنامۀ ایران_**)، ۱۰ مهر ۱۳۸۹. پایان پانویس)

 


 

                            

                        